"SNS Zmaga Jelinčiča se v slovenski hram demokracije vrača na krilih ksenofobne, šovinistične in protimigrantske retorike, ki ji je prostor odprl SDS Janeza Janše. Jelinčič se je tukaj odlično znašel," je pojasnil sociolog Samo Uhan. Kaj je bil po dolgih letih vzrok za vrnitev Slovenske nacionalne stranke (SNS) Zmaga Jelinčiča v državni zbor? "Odgovor na to vprašanje v nobenem smislu ni povezan s kakršno koli spremembo stranke, politike, ki jo zagovarja, ali pa programa, ki ga pravzaprav ta stranka nima, pač pa se je v veliki meri z diskurzom Janeza Janše ponovno odprl prostor, na katerem so parazitirale tudi druge podobno misleče radikalne stranke, in Jelinčič je zakorakal na velika vrata," je sociolog Samo Uhan s Fakultete za družbene vede (FDV) za MMC pojasnil, da je SNS uspešno zajahal val protimigrantske retorike, ki ga je sprožil SDS. Stranke, ki izpadejo iz parlamenta, se redko vrnejo, je še pristavil. Janši je po njegovih besedah elegantno uspelo volilno kampanjo ločiti na "radikalni del, kjer so strankini jurišniki, kot je Branko Grims s somišljeniki, opravili svoje delo, da volivci ne bi pozabili, od kod Janša prihaja", in "državniški del, v katerem je nastopal Janez Janša, ogrnjen s plaščem spravljivosti".