Italijanski ministri že na prvi delovni dan javnost razburjajo z izjavami. Novi minister za družino Lorenzo Fontana je dejal, da je družina le skupina, kjer ima otrok mater in očeta.
"Ali mavrične družine obstajajo? Trenutno pravno gledano ne obstajajo," je Fontana odgovoril na vprašanje v pogovoru za časnik Corriere della Sera, kaj bo kot novi minister postoril za družine s starši istega spola.
Fontana nikoli ni skrival konservativnih stališč do vprašanj družine. Med cilji njegovega mandata je tako zmanjšanje števila splavov, da bi s tem ustavili padanje stopnje rodnosti v državi.
"Sem katoličan, tega ne skrivam, in zato trdim, da je družina skupina, kjer ima otrok mater in očeta," je član Lige dejal v intervjuju.
Novi notranji minister, podpredsednik vlade in vodja Lige Matteo Salvini je strankarskega kolega vzel v bran in dejal, da ima "pravico do svojega mnenja", a obenem poudaril, da "ta vprašanja niso prioriteta in niso v koalicijskem sporazumu".