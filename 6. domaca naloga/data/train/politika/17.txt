Nemška kanclerka Angela Merkel je prvič predstavila svoja stališča glede obsežne reforme evrskega območja. Zavzela se je za investicijski proračun območja, s katerim bi uravnotežili gospodarske razlike med članicami.
Kanclerka je v pogovoru za nedeljsko izdajo nemškega dnevnika Frankfurter Allgemeine Zeitung odgovorila na načrte francoskega predsednika Emmanuela Macrona, ki se zavzema za krepitev evroobmočja.
"Investicijski proračun evroobmočja bo na spodnji meji dvomestnega milijardnega obsega," je med drugim dejala in se zavzela za postopno uvedbo ter evalvacijo njegovega učinka. Ni pa podrobno pojasnila, ali bi bil ta proračun del rednega proračuna EU-ja, ali kot predlaga Macron, v rokah finančnih ministrov držav članic evrskega območja, poroča nemška tiskovna agencija DPA.
Nemška kanclerka se je tudi zavzela, da bi s tovrstnim proračunom uravnotežili gospodarske razlike znotraj evrskega območja. Prav tako podpira koncept evropskega denarnega sklada, ki bi izšel iz evropskega reševalnega mehanizma ESM.
Za kredite državam v težavah
Predlagala je tudi, da bi državam, ki bi zaradi zunanjih okoliščin zašle v težave, pomagali s kratkoročnimi krediti. "Seveda na zahtevo, v omejeni višini in ob celotnem vračilu," je poudarila.
"Evropa mora biti sposobna ukrepanja"
Angela Merkel tudi podpira, da bi pogajanja o prihodnji finančni perspektivi za obdobje od 2021 do 2027 sklenili še pred volitvami v Evropski parlament maja prihodnje leto.