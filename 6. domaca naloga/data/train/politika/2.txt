"Zmagovalcu mora biti dana priložnost, da upraviči največjo podporo pri ljudeh. To krepi zaupanje ljudi v demokracijo in dela postopek oblikovanja vlade jasen in razumljiv," je po srečanju z relativnim zmagovalcem predčasnih parlamentarnih volitev Janezom Janšo dejal predsednik države Borut Pahor, ki je napovedal, da bo mandat podelil Janši.Skupaj bosta ugotovila, ali lahko SDS sestavi vlado, od tega bo odvisno, ali bo Janša mandat sprejel ali zavrnil. "Če bi se izkazalo, da ena druga večina, mimo predsednika SDS-a Janše, izkazuje vlado, ki bi lahko dosegla potrebno podporo, se bo Janša znova oglasil pri meni in ne bo sprejel mandata," je po neformalnem snidenju dejal Pahor. "Kot je javnosti znano že dobrega pol leta in več, bom mandat za sestavo nove slovenske vlade poveril zmagovalcu zadnjih parlamentarnih volitev, menim, da je tako najbolj prav in pošteno," je v uvodu po sestanku s prvakom SDS-a dejal predsednik Borut Pahor. A vprašanje ostaja, ali SDS vlado sploh lahko sestavi, od tega bo namreč odvisno, ali bo mandat Janša prevzel, ker je nesmiselno izgubljati čas s proceduro, ki nima možnosti za uspeh, je dejal Pahor. Janez Janša se je Pahorju zahvalil za konstruktiven in neformalen pogovor in za poziv k sodelovanju. "Rezultati so takšni, kot so. Z rezultatom smo zadovoljni," je dejal Janša in dodal, da je v DZ pač prišlo devet strank "zaradi izkrivljenega volilnega proporcionalnega sistema. Vsi bodo dobili vabilo, če bom dobil mandat za predsednika vlade," je še poudaril. Glede spremembe volilnega sistema je dejal, da to ne bo prioriteta vlade, kajti za to je potrebna sprememba ustave, zanjo pa dvotretjinska večina v državnem zboru.