Zaradi volilnega izida se dogajajo spremembe v številnih strankah, parlamentarnih in tistih zunaj. Vprašanje je, kaj bo s SLS-om po slabem izidu in z vodstvom NSi-ja po izboljšanju, saj je Tonin ponudil odstop. Izvršilni odbor NSi-ja analizira strankin izid na nedeljskih volitvah in se bo predvidoma opredelil do ponujenega odstopa predsednika stranke Mateja Tonina. Opredelitev bo vplivala na svet stranke, ki bo sprejel dokončno odločitev o odstopu. Pod Toninovim vodstvom stranka ni dosegla zastavljenega cilja 10 odstotkov glasov na parlamentarnih volitvah. Je pa obenem izid s prejšnjih volitev izboljšala za 40 odstotkov, ohranila vse poslance in dodala dva. V ožjem vodstvu stranke, ki se je sešlo pred sejo izvršilnega odbora, so po Toninovih navedbah nekateri kritični do tega, da je ponudil odstop, češ da je Levica izboljšala izid za tri poslanska mesta in slavila, oni pa so izboljšali izid za dve poslanski mesti. Toda sam si je za cilj postavil deset odstotkov, ker so jih osvojili 7,13 oziroma sedem mest, se je obljube držal. "Treba je upoštevati, da so bile okoliščine te volilne tekme izjemno težke, da je bilo veliko strank, da so tudi naši neposredni konkurenti v volilnem bloku v tej kampanji delali izjemno dobro," je dejal in dodal, da se je tudi Janez Janša "predstavil v nekako drugačni podobi, kot smo ga bili do zdaj vajeni". "Janša je bil v tej volilni kampanji tudi za sredinske volivce mnogo sprejemljivejši in zagotovo je to tudi prispevalo k temu, da smo mi morda dobili kakšen odstotek manj," je ocenil. Tonin je pojasnil tudi, da ga Janša po volitvah še ni poklical, da pa ga je na dan volitev poklical sam in mu kot zmagovalcu čestital. "To je bilo tudi vse," je dejal. Na vprašanje, ali pričakuje Janševo vabilo v koalicijo, je odgovoril, da so na potezi drugi, da se nikomur ne vsiljuje in da ne bo nikogar klical, da pa so v NSi-ju na razpolago. "Mi smo vajeni opozicijskega delovanja in – če bo potrebno – bomo tudi naslednja štiri leta prebili v opoziciji ter trdo delali, da bomo leta 2022 še močnejši," je dodal.