Sodišče EU-ja je razsodilo, da imajo tudi istospolni zakonci državljanov EU-ja pravico do prebivanja v EU-ju, ne glede na njihovo državljanstvo. To velja tudi v državah, ki ne priznavajo istospolnih porok, je razsodilo sodišče EU-ja.
Sodišče EU-ja je presojalo o primeru Reluja Adriana Comana, romunskega državljana, in Roberta Clabourna Hamiltona, ameriškega državljana, ki sta štiri leta živela skupaj v ZDA in leta 2010 v Bruslju sklenila zakonsko zvezo. Ko sta decembra 2012 romunske organe zaprosila za posredovanje informacij o postopku in pogojih, da bi Hamilton kot Comanov družinski član pridobil pravico do zakonitega prebivanja v Romuniji za več kot tri mesece, so oblasti to zavrnile.
Navedle so, da ima lahko pravico do zgolj trimesečnega prebivanja, zlasti zato, ker ga v Romuniji ni mogoče šteti za zakonca državljana EU-ja, saj Romunija ne priznava zakonskih zvez med osebami istega spola. Zaradi tega sta zakonca Coman-Hamilton vložila tožbo na romunskem sodišču, romunsko ustavno sodišče pa se je obrnilo na sodišče EU-ja, da razsodi, ali je Hamiltona mogoče šteti za zakonca Comana, so danes sporočili s sodišča.
Sodišče EU-ja je ugotovilo, da je pojem zakonec, ki v okviru direktive o izvajanju pravice do prostega gibanja označuje osebo, ki je z drugo osebo združena s sklenitvijo zakonske zveze, spolno nevtralen in torej lahko zajema tudi zakonca državljana EU-ja, ki je istega spola.