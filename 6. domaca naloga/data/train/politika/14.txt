Novi jordanski premier Omar Al Razaz je sporočil, da ne bodo zvišali davka na dohodek, potem ko je napoved sprožila val protivladnih protestov, zaradi katerih je v ponedeljek s položaja premierja odstopil Hani Mulki.
Protesti so se sicer nadaljevali tudi v sredo. Zdravniki, pravniki in učitelji so organizirali stavko zaradi visoke stopnje brezposelnosti, revščine in dviga cen, poroča francoska tiskovna agencija AFP.
Nekdanji minister za izobraževanje in ekonomist pri Svetovni banki Razaz, ki ga je na mesto premierja v ponedeljek imenoval kralj Abdulah II., je po srečanju s poslanci dejal, da so sklenili, da ne bodo sprejeli spornega zakona o davku na dohodek. Večina poslancev je namreč že pred današnjim posvetom nasprotovala zakonu.
Kralj je novemu premierju naročil, naj temeljito preveri predlog obdavčitve, ki je sprožil ene najhujših protestov v državi v zadnjih nekaj letih.
Zakon je predvideval dodatno obdavčitev zaposlenih za najmanj pet odstotkov in podjetij za med 20 in 40 odstotki. Zvišanje davka na dohodek je vlada predlagala na podlagi priporočila Mednarodnega denarnega sklada (IMF). Državo, ki razpolaga z malo naravnimi viri, letos prizadeva porast cen nekaterih osnovnih dobrin in storitev, kot so kruh, naftni derivati in električna energija.