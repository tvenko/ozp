Sodišče Evropske unije je razveljavilo kazen, ki jo je Evropski parlament lani uvedel za Janusza Korwina - Mikkeja, saj njegove izjave niso ovirale dela parlamenta.
Poljski evroposlanec je marca lani v parlamentarni razpravi o razliki v plačilu med spoloma dejal, da bi morale ženske zaslužiti manj kot moški, ker so "šibkejše, manjše in manj inteligentne".
Sodišče Evropske unije je v odločitvi pojasnilo, da poslovnik parlamenta ne omogoča sankcij za neprimerne izjave, ki ne ovirajo dela parlamenta.
Parlament je 75-letnemu samostojnemu poslancu zaradi neprimernih izjav zasegel dnevnice za trideset dni, kar znese 9.180 evrov, deset dni se ni smel udeleževati parlamentarnih dejavnosti in leto dni ni smel zastopati parlamenta.
Korwin-Mikke se je na kazen pritožil in zahteval odškodnino, ki pa mu je Sodišče EU-ja sicer ni prisodilo, mora pa Evropski parlament poslancu izplačati zasežene dnevnice.