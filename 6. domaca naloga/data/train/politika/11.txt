Novi španski socialistični premier Pedro Sanchez je 11 izmed 17 ministrskih mest namenil ženskam, kar je najvišji delež žensk v vladi katere koli evropske države.
Sanchez, ki se opisuje za feminista, je ženskam zaupal nekatere glavne resorje, kot so obramba, gospodarstvo, finance in izobraževanje. Mesto ministrice za gospodarstvo je zasedla Nadia Calvino, generalna direktorica za proračun v Evropski komisiji. Carmen Calvo, ki je bila med letoma 2004 in 2011 v vladi Joseja Luisa Rodrigueza Zapatera ministrica za kulturo, je postala Sanchezova namestnica, obenem pa bo pristojna tudi za novo ministrstvo za enakopravnost.
Novi zunanji minister je postal nekdanji predsednik Evropskega parlamenta Josep Borrell, notranji minister pa nekdanji sodnik vrhovnega sodišča, istospolno usmerjeni Fernando Grande Marlaska. Zanimivo je tudi, da je nekdanji astronavt, ki je večkrat obiskal Mednarodno vesoljsko postajo, Pedro Duque, postal minister za znanost. Ministri in ministrice so pred španskim kraljem Filipom VI. prisegli danes.
Število ministrstev se je v primerjavi z vlado konservativca Mariana Rajoya, ki ga je parlament odstavil pretekli teden, povečalo s 13 na 17.
Pohod žensk kot znanilec nove dobe "Prvič v zgodovini ima vladni kabinet v Španiji več žensk kot moških. Enakopravnost je ena od naših prioritet," je povedal Sanchez. Dejal je še, da želijo iz Španije narediti boljšo državo. Nova vlada je po njegovih besedah "proevropska, saj je Evropa naša domovina". Za ministre je izbral kombinacijo strankarskih sodelavcev in nepolitičnih strokovnjakov, poznavalci pa so novo vlado že označili za "feministični kabinet", piše BBC. "Nova vlada je sestavljena iz ljudi, ki delijo z menoj enako vizijo sodobne družbe. Naše vodilo je enakopravnost. V Španiji se je s pohodom žensk 8. marca začela pisati nova zgodovina, naša vlada pa je odsev teh sprememb," je dodal Sanchez.