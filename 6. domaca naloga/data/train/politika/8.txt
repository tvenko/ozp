Na Japonskem bodo vse ugledne vladne uslužbence poslali na obvezno izobraževanje o spolnem nadlegovanju, saj je državo v zadnjem času pretreslo več spolnih škandalov.
Pred dnevi je na Japonskem odmeval podatek, da je bilo tarča spolnega nadlegovanja ali nasilja najmanj 150 žensk, ki delujejo v medijih. V tretjini primerov so jih zlorabljali, mnoge tudi večkrat, vladni uradniki, policisti in poslanci.
Aprila pa je zato, ker je neki televizijski novinarki dajal neprimerne spolne opazke, moral odstopiti namestnik finančnega ministra Juniči Fukuda. Sam je vztrajal, da novinarke ni vprašal, ali se lahko dotakne njenih prsi in ali bi z njim imela razmerje. Pod plazom kritik se je nato znašel tudi finančni minister Taro Aso, ki je Fukudo vzel v bran z besedami, "da mu je bila nastavljena past" in da "spolno nadlegovanje ni zločin", piše Guardian.
Ukaz o obveznem izobraževanju o tej temi bo po pričakovanjih že danes sprejela vlada premierja Šinza Abeja, tečaji pa se bodo začeli že prihodnji teden. Posebna ekipa bo preverjala prisotnost zaposlenih na urah, saj uradniki brez opravljenega izobraževanja ne bodo imeli možnosti napredovanja. Poleg tega so vse žrtve spolnega nadlegovanja pozvali, naj na policiji prijavijo primere, v katere so vpleteni državni uslužbenci.