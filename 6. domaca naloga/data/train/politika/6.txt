Francoski predsednik Emmanuel Macron in kanadski premier Justin Trudeau sta dan pred vrhom G7 odločno napovedala, da se bosta zoperstavila ameriškim carinam.
Macron je dan pred vrhom skupine sedmih najrazvitejših držav sveta (G7) voditelje drugih držav pozval, da se ne smejo bati sprejeti dogovor brez ameriškega predsednika Donalda Trumpa.
"G7 je priložnost za srečanje ter iskrene in odprte pogovore med narodi, ki so bili dolgo zavezniki in prijatelji," je povedal Macron in dodal, da bodo na vrhu govorili tudi o temah, glede katerih Trump ni usklajen z drugimi voditelji, kot so iranski jedrski sporazum, podnebje in trgovina.
Trudeau je upravičevanje ameriških carin z zaščito nacionalne varnosti označil za smešno. "Smešno je, da nekdo reče, da lahko Kanada, Francija in Evropejci predstavljajo grožnjo ameriški nacionalni varnosti, saj smo najboljši zavezniki, kakršnih ZDA še niso imele," je dejal kanadski premier.