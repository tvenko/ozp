Predsednik LMŠ-ja Marjan Šarec je po pogovorih z Alenko Bratušek (SAB) in Mirom Cerarjem (SMC) ocenil, da obstaja volja, da v koalicijo s SDS-om ne gredo. Predsednik Liste Marjana Šarca (LMŠ) Marjan Šarec je novinarjem povedal, da bo pismo o nameri o sodelovanju naslovil na vse stranke razen na SDS. "V tem pismu bomo napisali točke, ki nas družijo, ki jih želimo rešiti, kjer želimo Sloveniji dobro," je dejal. Podrobnosti ni razkril, saj je ocenil, da je prav, da to pismo najprej preberejo predsedniki strank. Z vsemi se bodo srečali in pogovorili ter videli, ali obstaja volja, da bi morda še pred formalnimi pogovori pri predsedniku republike Borutu Pahorju dorekli vsaj neki obris morebitne koalicije. Povedal je, da si želijo razvojno naravnane vlade. "Želimo si gledati naprej, ne želimo si pogrevati preteklosti. Tega se držimo, in če bodo tudi druge stranke, ki so se tako prej izrekle, za to, potem je edina pot taka koalicija," je dodal. Glede na besede prvaka SDS-a Janeza Janše, da si bo SDS prizadeval za koalicijo za Slovenijo in ne proti posameznim predsednikom strank, je Šarec izjavil, da je tak tudi njihov namen, če bodo imeli možnost, in da ne sestavljajo vlade proti Janši. Dobil se bo "z vsemi predsedniki, ki imajo dobro voljo in željo v Sloveniji delati dobro".