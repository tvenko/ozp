Države članice Evropske unije so se dogovorile o volilnem pragu na evropskih volitvah, s čimer bi strankam z zelo nizko podporo volivcev onemogočili vstop v Evropski parlament.
Če bodo evropski poslanci to potrdili, bi ukrep lahko začel veljati na evropskih volitvah leta 2024, poroča nemška tiskovna agencija DPA. Naslednje evropske volitve bodo prihodnje leto med 23. in 26. majem. V Uniji narašča zaskrbljenost, da bodo na njih velik uspeh dosegle populistične in evroskeptične stranke.
Države članice so se po dolgotrajnih pogajanjih dogovorile o volilnem pragu, ki bo znašal najmanj dva in največ pet odstotkov v volilnih enotah z več kot 35 sedeži.
Po sedaj veljavni ureditvi države članice lahko določijo najnižji prag za dodelitev poslanskih mest, ki pa ne sme presegati petih odstotkov. Slovenija nima določenega volilnega praga za evroposlance. Osem poslanskih mest, ki ji pripadajo, se med kandidatne liste razdeli po d'Hondtovem sistemu.
Brez sprememb 12 mesecev pred volitvami
Ukrep je del predlaganega reformnega svežnja, ki lahko stopi v veljavo šele na volitvah leta 2024, saj glede na smernice Sveta Evrope v 12 mesecih pred volitvami niso dovoljene spremembe volilne zakonodaje.