Ruski predsednik Vladimir Putin je v televizijskem pogovoru odgovarjal na vprašanja gledalcev. Sankcije in nenehne obtožbe Zahoda je označil za kontraproduktivne.
"Na splošno napredujemo v povsem pravi smeri. Smo na poti trajne gospodarske rasti," je povedal Putin, a dodal, da v ruskem gospodarstvu obstajajo številne težave, s katerimi se je treba spopasti. Rusko gospodarstvo so leta 2014 po ruski priključitvi ukrajinskega polotoka Krim prizadele evropske sankcije, odtlej pa stagnira.
Ukrajine se je dotaknil tudi ob prihajajočem nogometnem prvenstvu in oblasti v Kijevu posvaril pred vojaškimi napadi na proruske upornike na vzhodu Ukrajine med 14. junijem in 15. julijem. "Upam, da se ne bodo pojavile takšne provokacije," je dejal in napovedal "hude posledice". V Ukrajini sicer velja prekinitev ognja, ki pa jo obe strani kršita. Maja se je okrepilo topniško obstreljevanje z obeh strani.
Spregovoril je tudi o napetostih v odnosih z Zahodom, ki so na najnižji točki po koncu hladne vojne. Med drugim odnose zaznamujejo nestrinjanje glede konfliktov v Siriji in Ukrajini, obtožbe o vpletanju v notranje zadeve držav ter zastrupitev nekdanjega ruskega agenta Sergeja Skripala v Veliki Britaniji, vse sankcije in obtožbe pa po njegovih besedah "zahodnim interesom škodijo prav tako kot ruskim".
"Rusija vedno išče kompromis
Obtožbe Zahoda so tako kot sankcije namenjene brzdanju Rusije, meni Putin. "K temu se zatekajo, ker Rusijo vidijo kot grožnjo, vidijo, da postaja tekmica," je poudaril. "Jasno je, da bomo branili svoje gospodarske in varnostne interese," je dejal in zagotovil, da "Rusija vedno išče kompromis". "Čas je, da se usedemo za pogajalsko mizo in ne samo razmišljamo, ampak razvijemo ustrezne in moderne načrte, ki bodo prispevali k mednarodni in evropski varnosti," je povedal.