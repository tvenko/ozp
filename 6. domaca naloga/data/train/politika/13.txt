Po izbruhu gvatemalskega ognjenika Fuego, ki je uničil več vasi na južnem pobočju ognjenika, so od nedelje našteli že 99 smrtnih žrtev, še 200 ljudi pogrešajo.
Iskalno akcijo so zaustavili, saj se oblasti bojijo, da bi se lahko zgodil nov, hujši izbruh, poroča francoska tiskovna agencija AFP.
Ognjenik, ki leži le kakih 35 kilometrov jugozahodno od prestolnice Ciudad de Guatemala, je začel bruhati konec preteklega tedna. Oblasti so prebivalce sicer seznanile s postopki ravnanja v primeru izbruha ognjenika, vendar v nedeljo niso izdale evakuacijskega opozorila, kar je bil vzrok za veliko število smrtnih žrtev.
Tudi v sredo so se nadaljevale močne eksplozije, ki so ustvarile nov, 4.700 metrov visok oblak sivega dima nad ognjenikom. Strokovnjaki pričakujejo novo iztekanje lave, zelo vročega pepela, blata, vode in kamenja. V sredo so posvarili, da bi močno deževje na območju lahko sprožilo tudi plazove ognjeniškega blata, t. i. laharje, ki so lahko izjemno nevarni.