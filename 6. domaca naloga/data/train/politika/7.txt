Evropske članice zveze Nato in Kanada naj bi letos za 3,8 odstotka okrepile obrambne izdatke, kar pomeni, da bodo za obrambo namenile dodatnih 87 milijard dolarjev.
Prve ocene večanja izdatkov obrambnih proračunov je v Bruslju predstavil generalni sekretar zavezništva Jens Stoltenberg. Obrambni izdatki bodo osrednja tema julijskega vrha zavezništva, saj ameriški predsednik Donald Trump glasno in jasno izpostavlja pričakovanje, da bodo evropske zaveznice znatno in hitro okrepile obrambne proračune.
Zaveznice so si zastavile cilj, da se bodo poskušale do leta 2024 čim bolj približati cilju dveh odstotkov bruto domačega proizvoda (BDP) za obrambo. Za zdaj jih ta cilj izpolnjuje malo, so pa vse ustavile krčenje. Večina jih je tudi pripravila načrte za dosego tega cilja, izpostavlja Stoltenberg.
Gre za četrto zaporedno leto realnega povečevanja obrambnih izdatkov. Petnajst zaveznic naj bi letos izpolnilo cilj, da se petina obrambnega proračuna nameni za investicije.