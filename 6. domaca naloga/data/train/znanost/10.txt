Znanstveniki so našli sledi domnevne prve generacije zvezd v vesolju le 250 milijonov let po velikem poku. Pri tem so podrezali v sam galaktični temni vek.
Znanstveniki so s pomočjo kopnih teleskopov ALMA in VLT opazovali galaksijo, katere svetloba je do nas potovala kar 13,28 milijarde let, in jo torej vidijo v stanju, kakršna je bila le 500 milijonov let po začetku časa samega oziroma borega 3,5 odstotka zgodovine obstoječega. To ni nenavadno, astronomija odkriva vse več galaktičnih metuzalemov. Posebnost odkritja je naslednja: v galaksiji z nazivom MACS1149-JD1 so zaznali element, ki ga na začetku vesolja ni bilo. Kisik. In njegov edini možni izvor so zvezde, ki so nastale in končale svojo življenjsko pot že precej prej.
Tako je mednarodna znanstvena skupina z objavo v Nature dosegla dvoje: dokazala obstoj najstarejšega znanega kisika sploh in naračunala, da so ga proizvedle zvezde, ki so obstajale le 250 milijonov let po velikem poku, piše v sporočilu za javnost Evropskega južnega observatorija (ESO). Prav te zvezde naj bi začele t. i. kozmično zoro, čas, ko so v vesolju zasijale prve "luči" po dolgem obdobju skoraj popolne teme.