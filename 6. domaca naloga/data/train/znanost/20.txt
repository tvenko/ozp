Zdrav način življenja se prodaja, bolniki pa so obravnavani kot potrošniki. V času, ko je vedno več znanja in dokazov, se zdi, da vedno bolj verjamemo v neke enostavne rešitve, je na okrogli mizi Še verjamemo v znanost? dejala Mojca Gobec z direktorata za javno zdravje na ministrstvu za zdravje.
Vsi smo le nekaj klikov oddaljeni od znanstvenih dognanj in hkrati do skupin tistih, ki dvomijo o znanosti, je uvodoma dejala Renata Dacinger, moderatorka okrogle mize z naslovom Še verjamemo v znanost?, ki jo je organiziral Mednarodni forum znanstvenoraziskovalnih farmacevtskih družb na Slovenski akademiji znanosti in umetnosti v Ljubljani. Dodala je, da je medicina najpopularnejša znanost, saj ko govorimo o njej, govorimo o sebi v svoji preteklosti in prihodnosti, govorimo o svojih sorodnikih in najbližjih. Sogovorniki so poudarili predvsem problematiko majhnih, a na družbenih omrežjih zelo močnih skupin, ki promovirajo neznanstvene rešitve za zelo resne zdravstvene težave. Pri tem pa pogosto izkoristijo ranljivost obolelega za svoj dobiček. "Tudi resen tisk objavlja oglase za pripravke, s katerimi v treh tednih izgubite 27 kg," je dejala Mojca Gobec z direktorata za javno zdravje na ministrstvu za zdravje.
Bolniki stradali do smrt
Znanost na področju onkologije vse bolj napreduje, a še vedno zaradi rakov v Sloveniji letno umre 6.000 ljudi, je dejala Simona Borštnar z Onkološkega inštituta Ljubljana. "Onkologi vemo, kdaj lahko bolezen pozdravimo in kdaj ne, in ko bolniku poveš, da mu z uradnimi zdravili ne moremo pomagati, bolnik ne izgubi upanja." Na tej točki se po besedah Borštnarjeve zgodi največ odločitev za alternativne oziroma kar ekstremne oblike zdravljenja, kot sta stradanje ali uživanje sode bikarbone, ki človeka lahko celo ubije. Pri tem je opozorila na razliko med komplementarno in alternativno medicino. Zadnja namreč pomeni opustitev uradne medicine, zanjo pa se po besedah Borštnarjeve bolniki odločijo v fazi nemoči: "Največja škoda je takrat, ko bi bolniku še lahko pomagali, pa se odloči za alternativno medicino." Poudarila je, da je ravno pri stradanju problematično to, da se bolniki vrnejo tako oslabljeni, da ne morejo niti več jemati zdravil uradne medicine. Medtem pa so komplementarne metode pravzaprav dopolnila uradni medicini, ki lahko pripomorejo k boljšemu počutju bolnika.