Nasa je izstrelila naslednjo marsovsko misijo: pristajalnik InSight, ki bo iskal potrese rdečega planeta in raziskoval njegovo notranjost.
InSight je ob 13.05 po našem času poletel z izstrelitvenega kompleksa 3E v vojaški bazi Vandenberg v Kaliforniji, točno po načrtu. Uporabili so Atlas V (ULA), 57,2 metra veliko raketo, zmožno proizvesti 390 ton pritiska. Atlas V spada med zanesljive, od leta 2002 je opravil 77 poletov in le enkrat se je pojavila manjša napaka.
To je prva medplanetarna izstrelitev z zahodne obale ZDA v zgodovini. Čisto vse dozdajšnje so šle s Floride proti vzhodu.
Nasa je imela rezervni načrt. Če bi jo zagodlo vreme, tehnične težave ali nepridipravi v širšem varovanem območju, bi dogodek zamaknili ali prestavili. Na voljo je bilo 35 priložnosti, vsaka po dve uri, piše v sporočilu za javnost.
InSight je pristajalnik, neke vrste nadgrajena različica misije Phoenix iz leta 2008. Misija spada na seznam najzanimivejših letos.