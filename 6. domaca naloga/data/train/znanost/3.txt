Pluton je na neki način podoben Zemlji. Ima ozračje, vreme, gorovja, prostrane ravnice in tudi – sipine. A ko se pogleda pobliže, se podobnosti končajo.
Še tri leta po prvem obletu Plutona v zgodovini znanstveniki še vedno žanjejo njega plodove. Raziskovalci ameriške Univerze v Plymouthu so se zakopali v takratne meritve sonde New Horizons in ugotovili, da ima tudi ta mrzli, pritlikavi planet sipine. Tako kot Zemlja, le da so ledene.
"Vedeli smo, da lahko sipine najdemo na vsakem telesu Sončevega sestava z ozračjem in trdnim, kamnitim površjem. Nismo pa si mislili, da bomo nanje naleteli na Plutonu, saj ima komajda kaj atmosfere in temperaturo pri –230 stopinj Celzija," je povedal Matt Telfer, glavni avtor raziskave, objavljene v reviji Science.
Izhlapevanje pri hudem mraz
Sipine ležijo na robovih 1.000 kilometrov velike ravnice Sputnik, podekvatorskega dela Plutonovega "srca", in so usmerjene proti gorski verigi na severu. Dolge so približno 75 kilometrov, piše v sporočilu za javnost. Znanstveniki so se namenili ugotoviti, iz česa so in kako so nastale. Naloge so se lotili z metodo prostorske analize sipin ter gibanja tamkajšnjih vetrov (ti na Plutonu pihajo s hitrostjo do 40 kilometrov na uro). Uporabili so tudi spektralno in številčno modeliranje.
Zgodilo naj bi se takole ... Kljub hudemu mrazu, ki se giblje med –228 ter –238 stopinj Celzija, vreme na Plutonu še vedno dejavno spreminja površje in poskrbi za plejado geoloških pojavov. Površje večinoma prekrivajo številne oblike ledu iz različnih snovi. Ta se ob sončnem obsevanju začne nekoliko taliti, dušikove spojine sublimirajo (izhlapijo, se spremeni v plinasto obliko brez vmesnega prehoda v kapljevinasto stanje), med postopkom pa nastajajo zrnca iz metana, ki se raztrosijo po okolici. Tam jih pograbijo vetrovi in ponesejo s seboj, vse dokler ne naletijo na izrazito oviro, kot je 5 kilometrov visoko gorovje Al Idrisi v bližini ekvatorja, ki zapira ravnico Sputnik.