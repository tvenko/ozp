V bližini Jupitra je asteroid, ki okoli Sonca kroži v nasprotni smeri kot drugi planeti. Znanstveniki so ugotovili, da ni domačega izvora.
Konec prejšnjega leta je na naslovnicah medijev sveta končal 'Oumuauma, prvi znani obiskovalec iz medzvezdnega prostora. A ta asteroid je "turist", ki nas je na kratko obiskal in je zdaj že na poti ven. Astronomi pa so medtem odkrili pravega prišleka, ki je pripotoval k nam iz tujega sistema in ostal za stalno. To je nekdanji eksoasteroid (514107) 2015 BZ509, ki je v bližini Jupitra, piše v sporočilu za javnost britanske Kraljeve astronomske družbe, ki je raziskavo v svoji publikaciji Monthly Notices of the Royal Astronomical Society tudi objavila.
Ni tak kot drug
Planeti Osončja in tudi velika večina planetoidov okoli Sonca krožijo v isti smeri. 2015 BZ509 pa ne – gre v nasprotni. Skupina znanstvenikov se je namenila ugotoviti, zakaj. "Kako je lahko asteroid v bližini Jupitra končal na takšni tirnici, je bila do zdaj velika uganka," je povedal vodja raziskave Fathi Namouni. "Če bi bil 2015 BZ509 domorodec, potem bi moral potovati v isti smeri kot drugi planeti in asteroidi, ki so nastali iz istega oblaka prahu in plinov."
Skupina je s pomočjo naprednih računalniških simulacij poiskala mogoče pretekle orbite, vse do 4,5 milijarde let v preteklost, ko so se oblikovali planeti. Simulacije so navrgle prgišče ugotovitev: BZ509 je bil vedno tako usmerjen, posledično ni mogel biti del izvornega protoplanetarnega diska, torej ne more biti domačin.
Kako in od kod?
"Asteroidno priseljevanje iz drugih planetarnih sistemov se zgodi, ker ima tako rekoč vsaka zvezda svoje planete in asteroide, Sonce pa je svojo pot začelo v precej nagneteni kopici," je pojasnila soavtorica Helena Morais. "Bližina teh zvezd in težnostni privlak planetov asteroide vlečejo, jemljejo in včasih tudi medsebojno ukradejo," je dodala.