Astronomi so odkrili ducat črnih lukenj v središču Galaksije in glede na okoliščine naračunali, da jih mora tam biti skritih še več deset tisoč.
Gomilo kandidatk in potrjenk so astronomi izvohljali na podlagi opazovanj Nasinega teleskopa Chandra, ki vesolje vidi v rentgenskih žarkih. Večina jih spada med manjše črne luknje z maso med petimi in 30 masami Sonca, piše v sporočilu za javnost. Gnetejo se v (razmeroma) majhnem prostoru: na oddaljenosti do tri svetlobna leta od središča Galaksije, kjer je osrednja supermasivna črna luknja, Strelec A* (Sagittarius A*). Za primerjavo: celotna Galaksija naj bi bila široka 100.000 svetlobnih let, štiri svetlobna leta pa je razdalja med Soncem in nam najbližjo sosednjo zvezdo.
Raziskavo, objavljeno v reviji Nature, so izvedli znanstveniki ameriške Kolumbijske univerze. Prečesali so podatke o virih rentgenske svetlobe na razdalji do 12 svetlobnih let od središča Galaksije.
Tako so našli le tisti tip oziroma primerke črnih lukenj, ki zaradi posebnih okoliščin oddajajo rentgenske žarke.
Črne luknje svetlobe načeloma ne oddajajo (razen Hawking-Bekensteinovega sevanja, več o tem tukaj).
Iskanje poparčkanih lukenj in zvez
Če pa je tik zraven določene črne luknje zvezda, lahko zadeve zasvetijo. Z bližnje zvezde namreč črna luknja vleče material. Ta se med potovanjem oblikuje v disk in se v njem močno segreje, na več milijonov stopinj Celzija, pri tem pa oddaja visokooenergijske fotone, ki jih lahko potem opazimo tudi na Zemlji. Svetenje se neha, ko ta snov preči dogodkovno obzorje črne luknje oziroma "pade" vanjo.