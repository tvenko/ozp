Ameriško zasebno vesoljsko podjetje SpaceX turistov letos še ne bo poslalo na potovanje okoli Lune, kot je bilo predvideno, ampak šele sredi prihodnjega leta ali celo kasneje.
Razlog za preložitev začetka potovanj, sprva predvidenih za konec letošnjega leta, ni znan, poročanje Wall Street Journala povzema Slovenska tiskovna agencija. Preložitev je "znak, da so tehnični in proizvodni izzivi pokvarili načrte izumitelja Elona Muska za človeško raziskovanje sončnega sistema", piše časnik.
V podjetju nove časovnice misije niso objavili. Je pa tiskovni predstavnik SpaceX-a James Gleeson sporočil, da podjetje ne "odstopa od načrtovanega pošiljanja potnikov na pot okoli Meseca ter da zanimanje strank narašča".
Turisti bodo potovali v kapsuli Dragon, ki jo bo nosila raketa Falcon Heavy, najmočnejša raketa podjetja in trenutno najsilnejša raketa sveta, ki so jo prvič preizkusili pred štirimi meseci.
To bo prvi takšen let od konca misije Apollo v začetku 70. let prejšnjega stoletja. Poleg tega bo šlo za let do najbolj oddaljene točke v vesolju, do katere je človek kadar koli prišel.
Če bo SpaceX s poleti okoli Meseca še kar odlašal, pa ga bo prehitela Nasa s svojim dvojnim sistemom rakete SLS in kapsule Orion, ki naj bi človeka okoli Meseca prvič, z astronavti vred, poletela leta 2023 v sklopu nekega večjega načrta.