Genetiki upajo, da jim bo uspelo ustvariti miniaturne neandertalske možgane, ki jih bodo nato lahko primerjali z možgani homo sapiensa, da bi ugotovili, zakaj so človeški možgani tako unikatni.
V prihodnjih nekaj mesecih bodo znanstveniki v laboratoriju iz človeških matičnih celic, ki so jim s pomočjo genetskega inženiringa genetski zapis spremenili v "neandertalsko različico", vzgojili skupke možganskih celic – nevronov, ki bodo zrasli v t. i. "mini neandertalske možgane", je poročal The Guardian.
Kot zrno leče velik zametek možganov, ki ni sposoben formiranja misli ali čustev, je replikacija osnovnih struktur in funkcij odraslih človeških možganov, so pojasnili raziskovalci, ki upajo, da jim bo s precedenčno raziskavo uspelo odkriti razlike in podobnosti med človeškimi in neandertalčevimi možgani.
"Neandertalci so najbližji sorodniki sodobnih ljudi, tako da se moramo pri definiranju človeške vrste najbolj primerjati z njimi," je pojasnil profesor Svante Pääbo, direktor oddelka za genetiko na Inštitutu Max Planck za evolucijsko antropologijo v Leipzigu, kjer izvajajo eksperiment. "Raziskali bomo razlike v delovanju nevronov, kjer bi se lahko skrival eden izmed razlogov, zakaj so ljudje kognitivno tako unikatni," je dodal.
Neandertalec ni bil kamenodobni primitive
Zadnje čase se dolgoletni stereotip, ki neandertalca prikazuje kot primitivnega gorjačarja, podira, saj je vse več dokazov, da so pokopavali umrle, na grobove polagali cvetje, ustvarjali jamsko umetnost, pa tudi njihovi možgani so bili večji od možganov homo sapiensa.
Prav v laboratoriju Inštituta Max Planck so leta 2010 iz močno poškodovanih vzorcev štirih neandertalskih žensk uspešno sestavili neandertalski genom. Vzorec je razkril, da je med neandertalci in homo sapiensi prišlo do mešanja, ki je bilo dovolj množično, da imajo danes vsi prebivalci sveta, ki niso afriškega rodu, od enega do štiri odstotke neandertalskega genetskega materiala oz. DNK.