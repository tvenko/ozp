Povišan holesterol pomeni višje tveganje za srčno-žilne bolezni, zato se mnogi izogibajo s holesterolom bogati hrani. A to ima skoraj zanemarljiv vpliv na dejansko koncentracijo holesterola v krvi.
Znanstvenik z biotehniške fakultete Blaž Cigić navaja, da lahko z zmanjšanjem vnosa holesterola s hrano le za pet odstotkov vplivamo na nižjo koncentracijo holesterola v krvi.
Hrana na splošno ima okoli 30-odstotni delež vpliva na to, kolikšno raven holesterola bomo imeli v telesu, je v pogovoru z novinarko Slovenske tiskovne agencije Anjo Gorenc pojasnil Cigić, ki deluje na katedri za biokemijo in kemijo živil oddelka za živilstvo. A od tega le v manjšem deležu na to vpliva količina zaužitega holesterola.
Nasičene maščobe, transmaščobe in vnos kalori
Bolj kot hrana, bogata s holesterolom, na raven holesterola v krvi vpliva uživanje nasičenih maščobnih kislin in transmaščobnih kislin ter kaloričnost obrokov. Vse to povišuje raven holesterola v telesu. Obstajajo pa tudi živila oz. molekule, ki to raven znižujejo, saj znižajo absorpcijo holesterola. Gre zlasti za vlaknine, ki jih najdemo v zelenjavi, polnovrednih žitih in sadju, ter za rastlinske sterole, ki jih je precej v hladno stisnjenih rastlinskih oljih; s temi steroli so obogatene nekatere margarine.
Ob tem je opozoril, da holesterol proizvaja tudi naše telo. V telesu imamo namreč okoli 100 gramov holesterola. V zahodnem svetu ga povprečno 400 miligramov na dan vnesemo s hrano, okoli 800 miligramov pa ga vsak dan proizvedejo naša jetra. In kot je poudaril Cigić, naše telo proizvodnjo holesterola uravnava s t. i. negativno povratno zanko. "Če zaužijemo dovolj holesterola, to vpliva na zmanjšanje sinteze endogenega holesterola. Velja pa tudi obratno, zaradi česar s samim vnosom holesterola ne moremo tako vplivati na delež holesterola v telesu," je pojasnil.