Astronomi so priskrbeli še za en dodaten dokaz v prid obstoju hipotetičnega Planeta devet: oddaljen asteroid, ki se giblje tako, kot bi ga Planet devet obletel in zmotil.
Osončje ima uradno osem planetov, zadnja leta pa vse več podpore dobiva hipoteza o še enem, dodatnem članu. Ta pravi, da se daleč, daleč stran, 200-krat dlje kot je Zemlja od Sonca, skriva planet z maso desetih Zemelj in Neptunovo velikostjo. Niso ga še našli, kljub aktivnemu iskanju, in morda ga tudi ne bodo. A potem bo morala znanstvena skupnost najti kup pojasnil za čudne najdbe v oddaljenem delu Osončja, ki posredno govorijo o Planetu devet. In nenavadnosti se z leti kopičijo.
Najnovejša je asteroid 2015 BP519. Mednarodna skupina znanstvenikov je analizirala njegovo orbito in prišla do sklepa: "2015 BP519 je še en posreden dokaz za obstoj predlaganega novega člana Sončevega sestava."
Raziskava bo objavljena v publikaciji The Astronomical Journal, o njej je prvi poročal portal phys.org. Kaj menijo o njenih izidih, je revija Quantamagazine povprašala več znanih astronomov in astrofizikov. Večina se je strinjala, da raziskava govori v korist obstoju Planeta devet – niso pa bili soglasni.
Asteroid bi bil lahko pritlikavi plane
2015 BP519 je bil odkrit že leta 2015 (kot kaže naziv) v okviru projekta Dark Energy Survey, v novem članku pa so navedene nekatere njegove lastnosti. BP519 je zaneptunsko telo, torej objekt, ki se nahaja za orbito najbolj oddaljenega znanega planeta Neptuna. Premer znaša med 400 in 700 kilometri, torej bi lahko končal v skupini pritlikavih planetov.