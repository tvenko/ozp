Nemški znanstveniki lahko prek načina, kako štorklja maha s krili, že po 10 minutah letenja določijo, kam je žival namenjena: v Afriko ali na jug Evrope.
Znanstveniki z Instituta Maxa Plancka za ornitologijo na univerzi v nemškem mestu Konstanz so pred štirimi leti 60 mladičem štorklje namestili posebne 60 gramov težke naprave GPS. Z njimi pridobivajo podatke o lokaciji ptic, pri čemer koordinate zabeležijo vsako sekundo v časovnem obdobju od dveh do petih minut, in sicer na vsakih 15 minut. Nanje pa so namestili tudi merilnike pospeška, s katerimi beležijo podatke o njihovem gibanju. Enkrat dnevno napravi pošljeta podatke prek lokalnega mobilnega omrežja tako kot pri prenosnem telefonu.
Vsaka ptica ima tako svoj "mobilni telefon". Namestili so ga tudi štrku Louisu, ki se je pri selitvi na jug pridružil 27 drugim z napravami opremljenim štorkljam, so zapisali v študiji, objavljeni v znanstveni reviji Science.