Avstralski teleskop je našel črno luknjo, ki vsaka dva dneva "pogoltne" maso enega Sonca. To je najhitreje rastoča znana črna luknja v vesolju.
Ni sicer jasno, kakšna je ta črna luknja danes. Astronomi avstralske opazovalnice Siding Spring jo namreč vidijo, kakršna je bila celih 12 milijard let v preteklost. Zaradi velike oddaljenosti je svetloba potovala milijarde let, na Zemlji pa lahko vidimo že davno izteklo se dogajanje.
Omenjena črna luknja je tudi ogromna. Že 12 milijard let nazaj je napaberkovala za kar 20 milijard mas Sonca, piše v sporočilu za javnost avstralske narodne univerze. Za primerjavo: črna luknja v središču naše Galaksije (Strelec A*) vsebuje "le" maso štirih milijonov Sonc.
Njena ocenjena stopnja rasti je en odstotek na vsak milijon let.
"Črna luknja raste tako hitro, da je svetlejša od celotne galaksije. Plini in prah, ki jih vleče k sebi, se zaradi trenja močno segrejejo in zasvetijo," je pojasnil znanstvenik z omenjene univerze Christian Wolf. Takšnim črnim luknjam se reče tudi kvazarji. "Če bi to pošast postavili v središče domačege Galaksije, bi bila na nebu desetkrat svetlejša od Meseca, vidna pa bi bila kot ostra, zvezdi podobna pika, ki bi obenem odsvetila večino preostalih zvezd z nočnega neba."
Zadeva sveti pretežno v ultravijoličnih žarkih, deloma v rentgenski svetlobi. Če bi bila v središču domače Galaksije, bi s tem sevanjem najbrž preprečila razvoj življenja v njej, tudi na Zemlji.
Raziskava bo objavljena v reviji Publications of the Astronomical Society of Australia.
Kvazar nosi naziv QSO SMSS~J215728.21-360215.1. Kot piše v znanstvenem članku, se ponaša z najvišjo absolutno nelečno svetlostjo v ultravijolični svetlobi in v človeškemu očesu vidni svetlobi. Nelečno pomeni, da svetlobe na poti do Zemlje ni izostrila nobena težnostna leča. Ta pojav nastane, ko se na nekem prostoru zgosti ogromna količina galaksij in s svojo maso tako ukrivi okoliški prostor, da ta kot lupa izostri snov v ozadju.