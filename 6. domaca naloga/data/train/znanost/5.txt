Novinar Vala 202 je z višine 4.000 metrov s padalom poletel proti dolini Soče in posnel zanimivo reportažo. Tudi o rekordnem 300-kilometrskem izletu slovenskih jadralnih padalcev po nebu in o nadzvočnih padalih za pristajanje na Marsu.
Številni izumi nam danes letenje omogočajo na različne načine, a ena najzanimivejših naprav, ki nam omogoča pot iznad oblakov do trdnih tal, je hkrati tudi ena najpreprostejših naprav – padalo. "Mislim, da je to najbližje, kar se lahko človek približa letenju," smo slišali med skokom s 4.000 metrov nad dolino Soče. Frekvenca X na Valu 202 je z izkušenimi inštruktorji iz Bovca padalstvo praktično preizkusila. Na kakšen način deluje priprava, ki brez motorja in trdnih delov človeku omogoča izkušnjo letenja?