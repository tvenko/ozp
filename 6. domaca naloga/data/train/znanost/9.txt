Kitajska je v vesolje uspešno izstrelila satelit, ki bo omogočil komunikacijo med Zemljo in sondo, ki naj bi jo država še letos poslala na oddaljeno stran Lune. Šlo bo za prvo tovrstno raziskovanje dela Meseca, ki ga z Zemlje ni mogoče neposredno videti.
Satelit, poimenovan Čuečjao (Queqiao), je v vesolje poletel z izstrelitvenega centra Šičang na jugozahodu države. Od nosilne rakete se je ločil po 25 minutah ter na poti proti cilju razprostrl solarne panele in komunikacijske antene.
"Izstrelitev je ključni korak za Kitajsko na poti do cilja, da postane prva država, ki bo poslala raziskovalno sondo na oddaljeno stran Lune," je dejal vodja projekta Džang Lihva.
Satelit se je umestil v orbito med Zemljo in Luno, pri čemer bo približno 64.000 kilometrov oddaljen od oddaljene strani Lune. Ta stran, ki jo včasih imenujejo tudi "temna stran", je vedno obrnjena stran od Zemlje in je doslej ostala pretežno neraziskana.
To bi se lahko spremenilo še letos, ko bo Kitajska tja - predvidoma čez pol leta - poslala sondo Čang'e-4, poimenovano po kitajski boginji Lune. Satelit Čuečjao (Queqiao), kar v prevodu pomeni "Sračji most", naj bi na Zemljo prenašal signale, ki jih bo oddajala sonda na Luni.