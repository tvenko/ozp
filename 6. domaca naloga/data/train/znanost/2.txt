Na Kemijskem inštitutu so razglasili letošnja prejemnika Preglove nagrade za izjemne dosežke. To sta Mojca Benčina s Kemijskega inštituta ter Gvido Bratina z Univerze v Novi Gorici.
Udeležence je najprej nagovoril direktor inštituta Gregor Anderluh, ki je med drugim izrazil upanje, da bo nova vlada uspešno naslovila probleme, s katerimi se znanost spoprijema. Znanost je namreč tisti kreativni potencial, ki Slovenijo postavlja na inovativni zemljevid sveta. Je eden izmed temeljev slovenske družbe, zato ji moramo nameniti dovolj pozornosti, je poudaril Anderluh.
Častni govorec dogodka predsednik republike Borut Pahor pa je med drugim pozdravil prizadevanja inštituta, da znanstvenikom vseskozi zagotavlja mednarodno primerljive pogoje za delo, ki privedejo do vrhunskih raziskovalnih rezultatov.
V nadaljevanju slavnostnega dogodka so raziskovalcema Mojci Benčini in Gvidu Bratini podelili letošnjo Preglovo nagrado, ki predstavlja priznanje za vrhunske dosežke na področju osnovnih ali uporabnih raziskav s področja kemije in sorodnih ved.
Raziskovanje prirojene imunost
Višja znanstvena sodelavka na Kemijskem inštitutu Benčina sodi med najprodornejše slovenske raziskovalke na področjih imunologije, mikrobiologije in sintezne biologije. Velik del njenih nedavnih raziskovalnih aktivnosti zaznamuje področje prirojene imunosti. Na tem področju je prispevala pomembna odkritja pri določitvi mehanizma aktivacije znotrajceličnih Tollu podobnih receptorjev TLR9 in TLR3 ter tudi receptorja TLR5.