Kitajska je napovedala, da bo njena naslednja vesoljska postaja odprta za znanstvene poskuse iz vseh držav Združenih narodov. S tem želi prevzeti vlogo starajočega se ISS-ja.
Urad Združenih narodov za vesoljske zadeve (UNOOSA) in Kitajska agencija za vesoljske polete s posadko (CMSA) sta izdala skupen poziv, naslovljen na vse države članice Organizacije združenih narodov (OZN), naj pripravijo in pošljejo svoje predloge za znanstvene eksperimente na prihodnji Kitajski vesoljski postaji (KVP).
Kitajska te vesoljske postaje še nima, se pa nanjo aktivno pripravlja in naj bi jo dokončala do leta 2022. Z njo namerava prevzeti vlogo obstoječe Mednarodne vesoljske postaje (ISS), ki je že v letih in z nejasno usodo po letu 2025. Azijska velesila namerava s tem okrepiti svoj ambiciozni vesoljski program, ki služi tako utrditvi narodnega ponosa doma kot uveljavljanju kitajskih interesov nad 100 kilometri nadmorske višine. In, kot piše v sporočilu za javnost, "krepitvi mednarodnega sodelovanja na področju poletov v vesolje s posadko in drugih aktivnosti, povezanih z raziskovanjem vesolja".
Na ISS-ju Kitajske ni, med drugim zato, ker ZDA z njo nočejo sodelovati. Če bodo zdaj narodi presedlali na novo postajo, bo kitajska izolacija zmanjšana.