Sicer smrtonosno strupena Venera bi lahko v vršacih atmosfere še vedno gostila ekstremofilske oblike življenja, kaže mednarodna astrobiološka raziskava.
Venera je sosednji planet, Zemlji po velikosti in masi dokaj podoben. Znanstveniki se zato že dolgo sprašujejo, zakaj je ubral popolnoma drugačno pot. Medtem ko je Zemlja končala modra in življenju gostoljubna, je njena "sestra dvojčica" danes peklensko vroča, zadušljiva, kisline polna in z atmosfero, ki bi zmečkala tudi podmornice. A to še ne pomeni, da je možnost neke vrste življenja tam izključena. Upanje, da poleg Zemljanov obstajajo tudi "Venerančani", ni povsem neutemeljeno. Njeno ozračje je namreč ogromno in v njem vladajo različne razmere.
Astrobiologi že desetletja razmišljajo, ali se v veliki in dinamični atmosferi Venere pojavlja neke vrste cvetenje bakterij. Tako kot cvetijo naša morja, kadar na določeni lokaciji ugodne razmere poženejo hitro rast alg, bi se lahko ponekod v ozračju Venere, kjer so razmere vsaj približno zmerne, množila kakšna nenavadna bitja. In v ozračju Venere se res dogaja nekaj sumljivega: pojavljajo se in izginjajo temne zaplate. Ameriški znanstveniki Univerze v Wisconsinu, Nasinega raziskovalnega centra Ames in Jaxine sonde Akatsuki so pripravili raziskavo pojava.
Pregledali so dozdajšnja opazovanja Venere in meritve tamkajšnjih razmer, preverili možnosti za potek različnih oblik metabolizma in ugotovili: "Nižji Venerini oblaki vsebujejo pravšnjo mešanico delcev, vode in topil za obstoj mikroorganizmov." Tako piše v znanstvenem članku, objavljenem v publikaciji Astrobiology. Še več, po njihovem mnenju bo hipotezo mogoče kmalu preveriti. Če temne zaplate res vsebujejo biomaso, potem je mora biti dovolj za teleskopsko detekcijo.