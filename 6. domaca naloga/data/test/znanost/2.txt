Iskanje planetov po domači Galaksiji dobiva nov zagon. Upokojenega Keplerja bo nadomestil vesoljski teleskop naslednje generacije, TESS, ki je bil uspešno izstreljen v orbito.
TESS je bil izstreljen na raketi Falcon 9 (SpaceX) z izstrelišča 40 na Cape Canaveralu, Florida, ZDA, ob 00.51. Po izstrelitvi je prva stopnja Falcona 9 uspešno pristala na ladijski ploščadi sredi morja. Druga stopnja je v dobri uri ponesla TESS do eliptične orbite okoli Zemlje, kjer se je satelit ločil in šel svojo pot. TESS je ob 1.53 razgrnil svoje panele sončnih celic in s tem začel samostojno delovanje.
V naslednjih tednih bo tirnico polagoma spreminjal s pomočjo šestih potisnikov, opisujejo na Nasi. Podaljševal jo bo do izrazite elipse, ki ga bo ponesla tudi mimo Meseca. Luna bo s svojo težnostjo pripomogla, da bo TESS naposled dosegel ciljno, znanstveno orbito, ki bo teleskop mimo Zemlje ponesla enkrat na 13,7 dneva. Najbolj se bo od nje oddaljil pri 373.000 kilometrih, najbolj pa se ji bo približal pri 108.000 kilometrih. Za primerjavo: Mesec je od Zemlje oddaljen 382.500 kilometrov.
Sledilo bo okoli 60 dni umerjanja instrumentov in preverjanja delovanja sistemov in šele takrat začetek opazovanj.
Izstrelitev je bila sprva predvidena za noč na torek ob 0.32 po našem času, a je splavala po vodi in bila prestavljena na danes. Vmes je SpaceX znova preveril analizo sistemov za vodenje in navigacijo rakete.
Misija spada med najzanimivejše vesoljske letos.