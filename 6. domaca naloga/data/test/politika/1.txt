Novi sklic državnega zbora je premešal politične karte, domov poslal nekaj znanih imen in poskrbel za odmevne vrnitve. Vse o novi sestavi in prerešetanju stare je zbral MMC.
Slovenija ima nov sklic državnega zbora, seznam 90 ljudi, 68 poslancev in 22 poslank, ki bodo predstavljali interese ljudstva. Izpadlo je nekaj znanih političnih imen, kup je novih, večina svežih obrazov prihaja iz vrst lokalne politike ali drugih državnih funkcij, manj iz gospodarstva. Največji mandatni masaker je doživel SMC, ki ohranja le peščico imen iz prejšnjega sklica, Nova Slovenija pa je edina, ki je ohranila vse in se tudi razširila. SDS zmagal v vseh enotah in skoraj vseh okrajih
Kot kažejo podatki DVK-ja, je SDS zmagal v vseh osmih volilnih enotah. Tudi na ravni okrajev je v veliki večini, z nekaj izjemami, ki jih navajamo v nadaljevanju, največ volivcev glasovalo za SDS.
V okraju Ljubljana Bežigrad II je zmagala Levica (20,41 %) pred SDS-om (16,62 %), enako tudi v okraju Ljubljana Šiška I (Levica 19,16 %, SDS 15,66 %), Ljubljana Šiška II (Levica 16,97 %, SDS 16,92 %), Ljubljana Center (Levica 24,27 %, SDS 16,30 %), V Piranu je tesno slavil SD (15,73 %) pred SDS-om (15,22 %), v okraju Koper 1 je največ glasov dobila Levica (18,92 %) pred SD-jem (12,42), SDS je na 3. mestu z 12,31 %. SD je največ volivcev prepričal tudi v okrajih Hrastnik (SD 19,99 %, LMŠ 14,78 %) in Laško (SD 24,20 %, SDS 22,48 %).
Lista Marjana Šarca je zmagala v okrajih Kamnik (LMŠ 36,37 %, SDS 18,51%), Domžale I (LMŠ 25,46 % SDS 21,58 %), Domžale II (23,17 %, SDS 19,82 %), Zagorje ob Savi (LMŠ 19,28 %, SDS 16,66%).
Zakaj potemtakem SDS ni dobil več poslancev, pojasnjuje tale članek.