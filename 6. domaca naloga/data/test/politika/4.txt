Slovenskega predsednika Boruta Pahorja, misijonarja Pedra Opeko in monaškega kneza Alberta II. je na zasebni avdienci sprejel papež Frančišek. Pahor se je nato sešel še z italijanskim predsednikom Sergiom Mattarello.
O pogovorih s predsednikom Italije je Pahor v izjavi za TV Slovenija poudaril, da ima Slovenija v italijanskem predsedniku Mattarelli velikega prijatelja in zaveznika. Po njegovih navedbah sta se pogovarjala o stvareh, ki so pomembne za medsebojno sodelovanje in prijateljstvo, tako o razmerah v Italiji kot v Evropi, ter spremembah, "ki smo jim priča".
Po mnenju predsednika republike smo v položaju, ko sta na voljo dve možnosti: ali te spremembe "samo opazujemo, kar je napačen pristop, ki jih poskušamo razumeti in usmerjati v varno prihodnost večine ljudi". Poudaril je, da gre za prihodnost Italije, Slovenije in Evrope.
Pahor in Mattarella sta se pogovarjala tudi o morebitnem skupnem zaznamovanju konca prve svetovne vojne, skupaj s predsedniki držav, ki so bile pred stotimi leti udeležene na soški fronti. Predsednik Italije je tudi naklonjen morebitnemu zaznamovanju obletnice požiga Narodnega doma v Trstu leta 1920.
Predsednik države se je pred pogovori s predsednikom Italije srečal še s senatorko Tatjano Rojc, ki je bila izvoljena na marčevskih parlamentarnih volitvah v Italiji. Največ pozornosti sta namenila sodelovanju na ravni države in dežele Furlanija - Julijska krajina in tudi z manjšino na naši strani meje. Ob tem je Pahor podprl rešitev v ustanovitvi sveta za manjšino pri predsedstvu vlade.