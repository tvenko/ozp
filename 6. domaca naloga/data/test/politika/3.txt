Ameriški predsednik Donald Trump je podpisal zakon z imenom "Pravica poskusiti", ki neozdravljivo bolnim dovoljuje uporabo še neodobrenih poskusnih zdravil.
Nova zdravila gredo v ZDA skozi temeljit postopek Uprave za hrano in zdravila (FDA), ki zajema tri faze kliničnih poskusov, kar lahko traja več let. V prvi fazi morajo dokazati, da je zdravilo razmeroma varno za človeka, kasneje pa ugotavljajo, ali so zdravila učinkovita in brez usodnih neželenih učinkov. Največ zdravil pade na tej stopnji.
Zakon, ki ga je podpisal Trump, zdravnikom dovoljuje uporabo zdravil, ki so uspešno prestala prvo fazo. Za ljudi z neozdravljivimi boleznimi bo to zdravilo pomenilo novo upanje, vendar z negotovim izidom. V skladu z zakonom bodo neozdravljivo bolni poslej od zdravnika zahtevali, naj na njih preizkusi novo nepreverjeno zdravilo.
Nobena zdravstvena zavarovalnica sicer ne krije takšnih zdravil, ki si jih bodo tako lahko privoščili le premožni bolniki.
Zakon farmacevtskim podjetjem sicer ne nalaga, da morajo neodobrena zdravila dati na razpolago bolnikom. Farmacevtska podjetja niso navdušena nad zakonom, saj bi bila v primeru negativnih posledic lahko izpostavljena tožbam.