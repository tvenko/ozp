V okviru priprav na vrh Trump-Kim sta se v New Yorku sestala državni sekretar ZDA Mike Pompeo in Kim Yong-chol, podpredsednik centralnega komiteja Komunistične partije Severne Koreje.
Državnika sta se sestala na delovni večerji blizu sedeža Združenih narodov. Pompeo je v tvitu tik pred sestankom ponovil stališče ZDA, da so zavezani k "popolni, preverljivi in nepovratni denuklearizaciji Korejskega polotoka". "Dobra delovna večerja s Kim Yong-cholom v New Yorku. Zrezek, koruza in sir na meniju," pa je tvitnil Pompeo po sestanku, ki se bo nadaljeval še danes.
Tiskovna predstavnica Bele hiše Sarah Sanders je v sredo dejala, da si ZDA še vedno prizadevajo za izvedbo vrha med predsednikom Donaldom Trumpom in kolegom iz Severne Koreje Kim Džong Unom 12. junija v Singapuru.
Trump je vrh prejšnji teden sprva odpovedal zaradi nekaterih izjav predstavnikov Severne Koreje, nakar je Pjongjang ubral bolj pomirljive tone in Trump si je premislil.
Kim Yong-chol je najvišji predstavnik Severne Koreje v ZDA od leta 2000, ko je Washington obiskal prvi podpredsednik nacionalne komisije za obrambo Jo Myong-rok.
Zvečer je s spremstvom zapustil hotel Millennium Hilton, ki stoji čez cesto od palače ZN-a na 1. aveniji in 44. ulici, na isti ulici pa ob 2. aveniji stoji misija pri ZN-u, edino diplomatsko predstavništvo Severne Koreje v ZDA. Karavana črnih limuzin ga je popeljala do stolpnice Corinthian, kjer sta se srečala s Pompeom.